རྗེ་བཙུན་བླ་མ་ཐུབ་པའི་དབང་པོ་མཉེས་པའི་མཆོད་སྤྲིན་མི་མང་ལམ་སྒྲོན་བཞུགས་སོ༎

རྩོམ་སྒྲིག་པ། དགེ་བཤེས་བློ་བཟང་ཟླ་བ།
སྒྲོལ་མ་ཕྱག་འཚལ་ཉེར་གཅིག་གི་མཆན་འགྲེལ་བཞུགས་སོ། །

༈སྒྲོལ་མ་ཕྱག་འཚལ་ཉེར་གཅིག་གི་བསྟོད་པ་འདི་འཆད་པ་ལ་གསུམ།མདོར་བསྟན་པ་དང་། རྒྱས་པར་བཤད་པ། མཇུག་བསྡུ་བའོ།

དང་པོ་ནི།  ཨོཾ་སྟེ་ཕྱག་ཡུལ་སྐུ་གསུམ་གྱི་བདག་ཉིད་དེ་ནི་སྡོམ་གསུམ་དང་ལྡན་པས་ན་རྗེ་བཙུན་མ་དང་འཁོར་འདས་ལས་འཕགས་པས་ན་འཕགས་མ་སེམས་ཅན་སྡུག་བསྔལ་ལས་སྐྱོབ་པས་ན་སྒྲོལ་མ་ལ་ཕྱག་འཚལ་ལོ།།

གཉིས་པ་རྒྱས་པར་བཤད་པ་ལ་གསུམ། ལོ་རྒྱུས་ཀྱི་སྒོ་ནས་བསྟོད་པ་དང༌། སྐུའི་རྣམ་པའི་སྒོ་ནས་བསྟོད་པ། འཕྲིན་ལས་ཀྱི་སྒོ་ནས་བསྟོད་པའོ། །དང་པོ་ནི།

ཕྱག་འཚལ་ལོ་གང་ལ་ན་སྒྲོལ་མ་སྟེ་སངས་རྒྱས་གཞན་ལས་འཕྲིན་ལས་མྱུར་མ་དང་བདུད་སྡེ་འཇོམས་པས་ན་དཔའ་མོ། །

དེའི་ཡེ་ཤེས་ཀྱི་སྤྱན་ནི་སྐད་ཅིག་གི་ནམ་མཁའི་གློག་དང་འདྲ་བར་ཤེས་བྱ་ཀུན་གཟིགས་མ།

འཇིག་རྟེན་གསུམ་མགོན་སྤྱན་རས་གཟིགས་ཀྱི་ཆུ་སྐྱེས་ཞལ་གྱི། །གེ་སར་བྱེ་བ་ལས་ནི་བྱུང་བའི་ལོ་རྒྱུས་དང་ལྡན་མ་ལའོ།།

གཉིས་པ་ལ་གཉིས། ལོངས་སྐུའི་རྣམ་པའི་སྒོ་ནས་བསྟོད་པ་དང་། ཆོས་སྐུའི་རྣམ་པའི་སྒོ་ནས་བསྟོད་པའོ། །དང་པོ་ལ་གཉིས། ཞི་བའི་རྣམ་པའི་སྒོ་ནས་བསྟོད་པ་དང་། ཁྲོ་མོའི་རྣམ་པའི་སྒོ་ནས་བསྟོད་པའོ། །དང་པོ་ལ་དྲུག ཞལ་མདངས་གསལ་ཞིང་འོད་ཟེར་འཕྲོ་བའི་སྒོ་ནས་བསྟོད་པ་དང༌། སྐུ་མདོག་ཕྱག་མཚན་དང་རྒྱུའི་སྒོ་ནས་བསྟོད་པ། རྒྱལ་བ་དང་རྒྱལ་སྲས་ཀྱིས་གུས་པར་བསྟེན་པའི་སྒོ་ནས་བསྟོད་པ། མི་མཐུན་ཕྱོགས་གནོན་པའི་སྒོ་ནས་བསྟོད་པ། འཇིག་རྟེན་པའི་ལྷ་ཆེན་པོ་རྣམས་ཀྱིས་བཀུར་བའི་སྒོ་ནས་བསྟོད་པ། ཕ་རོལ་འཇོམས་པའི་སྒོ་ནས་བསྟོད་པའོ།།དང་པོ་ནི།

ཕྱག་འཚལ་ལོ་གང་ལ་ན་སྟོན་ཀའི་ཟླ་བ་ཀུན་ཏུ། །གང་བ་བརྒྱ་ནི་བརྩེགས་པ་ལྟ་བུའི་ཟླུམ་ཞིང་མཛེས་པའི་ཞལ་མ། །

ཞལ་ལས་སྐར་མ་སྟོང་ཕྲག་ཚོགས་པ་ལྟ་བུའི་འོད་ཟེར་རྣམས་ཀྱིས། །རབ་ཏུ་ཕྱེ་བའི་སྟེ་གསལ་བར་བྱས་པའི་འོད་རབ་འབར་མ་ལའོ། །

གཉིས་པ་ནི། ཕྱག་འཚལ་ལོ་གང་ལ་ན་གསེར་ལྟར་མཛེས་ཤིང་ཅུང་ཟད་སྔོ་བ་ཆུ་ནས་སྐྱེས་ཀྱི། །པདྨས་ཕྱག་གཡོན་ནི་རྣམ་པར་བརྒྱན་མ།།

རྒྱུ་སྦྱིན་པ་དང་བརྩོན་འགྲུས་དང་དཀའ་ཐུབ་སྟེ་ཚུལ་ཁྲིམས་དང་ཞི་བ་སྟེ་ཤེས་རབ་དང་། བཟོད་པ་དང་བསམ་གཏན་མངོན་སུམ་དུ་སྤྱོད་ཡུལ་དུ་བྱས་པ་ལས་བྱུང་བ་ཉིད་མ་ལའོ། །

གསུམ་པ་ནི། ཕྱག་འཚལ་ལོ་གང་ལ་ན་དེ་བཞིན་གཤེགས་པའི་གཙུག་གཏོར་ན། །

མི་མཐུན་ཕྱོགས་མཐའ་ཡས་ལས་རྣམ་པར་རྒྱལ་བར་སྤྱོད་ཅིང་བཞུགས་མ། །

ས་བཅུ་མ་ལུས་པའི་ངོ་བོ་ཕ་རོལ་ཕྱིན་པ་བཅུ་ཐོབ་པའི། །རྒྱལ་བའི་སྲས་ཀྱིས་ཤིན་ཏུ་བསྟེན་མ་ལའོ། །

བཞི་པ་ནི། ཕྱག་འཚལ་ལོ་གང་ལ་ན་གསུང་ཏུཏྟཱ་ར་ཞེས་སོགས་ཀྱིས་སྔགས་ཕྲེང་ལས་འཕྲོས་པའི་འོད་ཟེར་དང་། ཐུགས་སྟོང་ཉིད་སྙིང་རྗེ་མཚོན་པའི་ཧཱུཾ་གྱི་ཡི་གེའི་སྒྲས། །འདོད་ཁམས་པའི་འགྲོ་བ་ལྔ་དང་ཕྱོགས་ཏེ་གཟུགས་ཁམས་དང་ནམ་མཁའ་ཏེ་གཟུགས་མེད་ཁམས་ཐམས་ཅད་གང་མ། །

འཇིག་རྟེན་བདུན་པོ་སྐུའི་ཞབས་ཀྱིས་མནན་ཏེ། །འགྲོ་བ་དེ་ཀུན་ལུས་པ་མེད་པར་དབང་དུ་འགུགས་པར་ནུས་མ་ལའོ། །

ལྔ་པ་ནི། ཕྱག་འཚལ་ལོ་གང་ལ་ན་ཤར་གྱི་བརྒྱ་བྱིན་དང་ཤར་ལྷོའི་མེ་ལྷ་དང་སྟེང་གི་ཚངས་པ། །ནུབ་བྱང་གི་རླུང་ལྷ་སོགས་སྣ་ཚོགས་དབང་ཕྱུག་སྟེ་གཙོ་བོ་རྣམས་ཀྱིས་མཆོད་མ། །

དབང་ལྡན་གྱི་འཁོར་འབྱུང་པོ་དང་སྲིན་པོའི་འཁོར་རོ་ལངས་དང་བརྒྱ་བྱིན་གྱི་འཁོར་དྲི་ཟ་རྣམས་དང་། །ལུས་ངན་གྱི་འཁོར་གནོད་སྦྱིན་ཚོགས་ཀྱིས་ཀྱང་མདུན་ནས་བསྟོད་མ་ལའོ།།

དྲུག་པ་ནི། ཕྱག་འཚལ་ལོ་གང་ལ་ན་ཞལ་ནས་ཕ་རོལ་འཇོམས་བྱེད་ཀྱི་སྒྲ་ཏྲཊ་ཅེས་བྱ་བ་དང་འགས་བྱེད་ཀྱི་སྒྲ་ཕཊ་ཀྱིས། །ཕ་རོལ་གྱི་བསམ་སྦྱོར་ངན་པའི་འཁྲུལ་འཁོར་རབ་ཏུ་འཇོམས་མ། །

གཡས་བསྐུམས་གཡོན་བརྐྱངས་ཞབས་ཀྱིས་བྱད་མ་དང་རྦད་འདྲེ་སོགས་མནན་ཏེ། །སྐུ་ལས་ཡེ་ཤེས་ཀྱི་མེ་འབར་ཞིང་འཁྲུག་པ་དང་ཤིན་ཏུ་འབར་བས་ཐལ་བར་སྲེག་མ་ལའོ། །

གཉིས་པ་ཁྲོ་མོའི་རྣམ་པའི་སྒོ་ནས་བསྟོད་པ་ལ་བདུན། བདུད་དང་སྒྲིབ་གཉིས་སྦྱོང་བའི་སྒོ་ནས་བསྟོད་པ་དང༌། ཕྱག་མཚན་གྱི་སྒོ་ནས་བསྟོད་པ། དབུ་རྒྱན་དང་བཞད་སྒྲའི་སྒོ་ནས་བསྟོད་པ། ཕྱོགས་སྐྱོང་གིས་འཕྲིན་ལས་སྒྲུབ་པའི་སྒོ་ནས་བསྟོད་པ། དབུ་རྒྱན་གྱི་སྒོ་ནས་བསྟོད་པ།དྲག་པོའི་བཞུགས་ཚུལ་གྱི་སྒོ་ནས་བསྟོད་པ། ཧཱུཾ་ཡིག་ལས་འོད་ཟེར་འཕྲོས་པའི་སྒོ་ནས་བསྟོད་པའོ། །དང་པོ་ནི།

ཕྱག་འཚལ་ལོ་གང་ལ་ན་ཏུ་རེ་སྟེ་མྱུར་མ་འཇིགས་པ་ཆེན་མོ་སྟེ་ཤིན་ཏུ་དྲག་མོའི་རྣམ་འགྱུར་ཅན། །བདུད་ཀྱི་ནས་འདུལ་དཀའ་བའི་དཔའ་བོ་སྟེ་ཉོན་མོངས་པའི་བདུད་བཞི་ནས་འདུལ་རྣམ་པར་འཇོམས་མ། །

ཆུ་སྐྱེས་ཞལ་ནི་ཁྲོ་གཉེར་དང་ལྡན་པར་མཛད་པ་དེས། །དགྲ་བོ་སྟེ་ཤེས་སྒྲིབ་ཐམས་ཅད་མ་ལུས་པ་གསོད་མ་ལའོ། །

ཕྱག་འཚལ་ལོ་ཕྱག་གཡོན་པས་མཛུབ་མོ་དང་གུང་མོ་དང་མཐེའུ་ཆུང་གསུམ་སྒྲེང་བ་དཀོན་མཆོག་གསུམ་མཚོན་པའི་ཕྱག་རྒྱའི། །སོར་མོས་ཐུགས་ཀར་རྣམ་པར་བརྒྱན་མ། །

མ་ལུས་ཕྱོགས་ཀྱི་ཆ་ཐམས་ཅད་ཕྱག་གཡས་པའི་མཆོག་སྦྱིན་གྱི་མཐིལ་འཁོར་ལོས་བརྒྱན་པ་ལས་འཕྲོས་པའི། །རང་གི་འོད་ཀྱི་ཚོགས་རྣམས་ཕན་ཚུན་འཁྲུག་པས་གང་བར་མཛད་ནས་འོད་གཞན་ཐམས་ཅད་ཟིལ་གྱིས་གནོན་མ་ལའོ། །

གསུམ་པ་ནི། ཕྱག་འཚལ་ལོ་གང་ལ་ན་དད་པ་ཅན་ལ་རབ་ཏུ་དགའ་བ་བསྐྱེད་ཅིང་མ་དད་པ་རྣམས་ཟིལ་གྱིས་གནོན་པས་བརྗིད་ཆགས་པའི།།རིན་པོ་ཆེའི་དབུ་རྒྱན་འོད་སྣ་ཚོགས་ཀྱི་ཕྲེང་བ་སྤེལ་མ། །

སྔགས་ཀྱི་བཞད་པ་རབ་བཞད་ཏུཏྟཱ་ར་ཡི་སྒྲས། །འདོད་ཁམས་ཀྱི་བདག་པོ་བདུད་དགའ་རབ་དབང་ཕྱུག་དང་དེའི་དབང་དུ་སོང་བའི་འཇིག་རྟེན་ཐམས་ཅད་དབང་དུ་མཛད་མ་ལའོ། །

བཞི་པ་ནི། ཕྱག་འཚལ་ལོ་གང་ལ་ན་ས་གཞི་སྐྱོང་བའི་ཕྱོགས་སྐྱོང་བཅུ་དང་དེའི་འཁོར་གྱི་ཚོགས་རྣམས། །ཐམས་ཅད་འཕྲིན་ལས་སྒྲུབ་པའི་བྲན་དུ་འགུགས་པར་ནུས་པ་ཉིད་མ། །

དེའི་ཞལ་ཁྲོ་གཉེར་གཡོ་བའི་རྣམ་ཅན་དང་ཐུགས་ཀའི་ཡི་གེ་ཧཱུྃ་གིས་འདོད་རྒུ་བཀུག་ནས། །ཕོངས་པ་ཐམས་ཅད་རྣམ་པར་སྒྲོལ་མ་ལའོ། །

ལྔ་པ་ནི། ཕྱག་འཚལ་ལོ་གང་ལ་ན་ཟླ་བའི་དུམ་བུས་ཏེ་ཚེས་པ་གཅིག་གི་ཟླ་བས་དབུ་བརྒྱན་ཅིང་། །དེ་ལ་སོགས་པའི་རྒྱན་གྱིས་བརྒྱན་པ་ཐམས་ཅད་འོད་ཟེར་དཀར་པོ་ཤིན་ཏུ་འབར་མ། །

རལ་པའི་ཁྲོད་ན་སངས་རྒྱས་འོད་དཔག་མེད་རིགས་བདག་ཏུ་བཞུགས་པ་ལས། །རྟག་པར་སེམས་ཅན་གྱི་དོན་དུ་ཤིན་ཏུ་འོད་རབ་སྤྲོ་བར་མཛད་མ་ལའོ། །

དྲུག་པ་ནི། ཕྱག་འཚལ་ལོ་བསྐལ་པ་མཐའ་མའི་མེ་སྟེ་འཇིག་པའི་བསྐལ་པའི་དུས་ཀྱི་མེ་ལྟར། །ཡེ་ཤེས་ཀྱི་མེ་འབར་བའི་ཕྲེང་བ་འཁྲུག་བའི་དབུས་ན་གནས་མ། །

ཞབས་གཡས་བརྐྱངས་གཡོན་བསྐུམས་པར་བཞུགས་ནས་ཆོས་ཀྱི་འཁོར་ལོ་ཀུན་ནས་བསྐོར་བ་ལ་དགའ་བའི། །གདུལ་བྱའི་རྒྱུད་ཀྱི་ཕྱི་ནང་གི་དགྲ་ཡི་དཔུང་ནི་རྣམ་པར་འཇོམས་མ་ལའོ། །

བདུན་པ་ནི། ཕྱག་འཚལ་ལོ་གང་ལ་ན་རི་རབ་གླིང་དང་བཅས་པའི་ས་གཞིའི་ངོས་ལ་ཕྱག་གི །མཐིལ་གྱིས་བསྣུན་ཅིང་ཞབས་ཀྱིས་བརྡུང་མ། །

ཁྲོ་གཉེར་ཅན་མཛད་དེའི་ཕྱག་ཞབས་སུ་གནས་པའི་ཡི་གེ་ཧཱུཾ་གིས་རྡོ་རྗེའི་མེ་ཆར་སྤྲོས་པས། །ས་འོག་རིམ་པ་བདུན་པོ་སྟེ་གཞི་དང་། ལྷག་པའི་གཞི་དང༌། གཞི་མེད་པ་དང་། གཞི་ཉིད་དང་། བཅུད་ཀྱི་གཞི་དང་། གཞི་བཟང་པོ་དང་༑ དག་པའི་གཞི་རྣམས་སུ་གནས་པའི་གདུག་པ་ཅན་ཀུན་ནི་འགེམས་པར་མཛད་མ་ལའོ། །

གཉིས་པ་ཆོས་སྐུའི་རྣམ་པའི་སྒོ་ནས་བསྟོད་པ་ནི།

ཕྱག་འཚལ་ལོ་གང་ལ་ན་འབྲས་བུ་སྡུག་བསྔལ་མེད་པས་བདེ་མ་དང་རྒྱུ་མི་དགེ་བ་སྤངས་པས་དགེ་མ་དང་ཉོན་མོངས་མེད་པས་ཞི་མ། །སྒྲིབ་གཉིས་ཀྱི་མྱ་ངན་ལས་འདས་པའི་ཞི་བ་མཆོག་གི་དབྱིངས་ལ་མངོན་སུམ་དུ་མཉམ་པར་བཞག་པས་དེའི་སྤྱོད་ཡུལ་ཅན་ཉིད་མ་སྟེ། །

དེའི་མཐུས་སྒྲོལ་མ་ཉིད་ཀྱིས་གསུངས་པའི་རིག་སྔགས༑ ཏཱ་རེ་ཏུཏྟཱ་རེ་ཏུ་རེ་ཞེས་པའི་མཇུག་ཏུ་སྭཱཧཱ་དང་འགོར་ཨོཾ་དང་ཡང་དག་ལྡན་པའི་སྔགས་ཀྱིས། །སྡིག་པ་ཆེན་པོ་སོགས་འཇོམས་པ་ཉིད་མ་ལའོ། །

གསུམ་པ་འཕྲིན་ལས་ཀྱི་སྒོ་ནས་བསྟོད་པ་ལ་དྲུག ཞི་ཁྲོའི་སྔགས་ཀྱི་འཕྲིན་ལས་ཀྱི་སྒོ་ནས་བསྟོད་པ་དང༌། ཁྲོ་མོས་ས་གསུམ་གཡོ་བའི་འཕྲིན་ལས་ཀྱི་སྒོ་ནས་བསྟོད་པ། བརྟན་གཡོའི་དུག་རྣམས་སེལ་བའི་འཕྲིན་ལས་ཀྱི་སྒོ་ནས་བསྟོད་པ། རྩོད་པ་དང་རྨི་ལམ་ངན་པ་སེལ་བའི་འཕྲིན་ལས་ཀྱི་སྒོ་ནས་བསྟོད་པ། རིམས་ནད་སེལ་བའི་འཕྲིན་ལས་ཀྱི་སྒོ་ནས་བསྟོད་པ། གདོན་དང་རོ་ལངས་འཇོམས་པའི་འཕྲིན་ལས་ཀྱི་སྒོ་ནས་བསྟོད་པའོ།།དང་པོ་ནི།

ཕྱག་འཚལ་ལོ་གང་ལ་ན་ཆོས་ཀྱི་འཁོར་ལོ་ཀུན་ནས་བསྐོར་རབ་དགའ་བའི་གདུལ་བྱའི། །ཕྱི་ནང་གི་དགྲ་ཡི་ལུས་ནི་རྣམ་པར་འགེམས་མ་སྟེ། །

དེ་ཡང་སྒྲོལ་མ་ཞི་བ་་ཐུགས་ཀར་ཏཱཾ་ཡིག་གི་མཐར་ཡི་གེ་བཅུ་པའི་ངག་ནི་སྟེ་ཨོཾ་ཏཱ་རེ་ཏུཏྟཱ་རེ་ཏུ་རེ་སྭཧཱ། ཞེས་པའི་རིག་སྔགས་དང་། ཁྲོ་མོ་ལ་ཐུགས་ཀར་ཧཱུཾ་ཡིག་གི་མཐར། ཨོཾ་ན་མོ་ཏ་རེ། ན་མོ་ཧ་རེ་ཧཱུཾ་ཧ་རེ་སྭཧཱ། ཞེས་བཀོད་པའི་སྒོ་ནས་སྟེ། །རིམ་བཞིན་རིག་པ་དང་ཧཱུཾ་གྱི་སྔགས་ལས་འོད་ཟེར་སོགས་སྤྲོས་ནས་དགྲ་བགེགས་ཐམས་ཅད་སྒྲོལ་བར་མཛད་མ་ཉིད་མ་ལའོ། །

གཉིས་པ་ནི། ཕྱག་འཚལ་ལོ་གང་ལ་ན་ཏུ་རེའི་སྟེ་མྱུར་མའི་ ཞབས་གཉིས་ནི་དྲག་ཏུ་བརྡབས་པས་སོ། །མྱུར་མ་དེ་ཇི་འདྲ་བ་ཞེ་ན་ཡི་གེ་ཧཱུྃ་གི་རྣམ་པའི་ས་བོན་ལས་སྐྱེས་པའི་ཁྲོ་མོའི་བདག་ཉིད་མའོ། །

དེའི་ཞབས་བརྡབས་པས་ནི་རི་རབ་དང་རི་མནྡཱ་ར་དང་རི་ནག་པོ་འབིགས་བྱེད་སོགས། །འཇིག་རྟེན་གསུམ་སྟེ་ས་འོག་ས་སྟེང་ས་བླ་དང་བཅུད་ཀྱི་སེམས་ཅན་དང་བཅས་པ་རྣམས་གཡོ་བའི་མཐུ་དང་ལྡན་པ་ཉིད་མ་ལའོ། །

གསུམ་པ་ནི། ཕྱག་འཚལ་ལོ་གང་ལ་ན་ལྷ་ཡི་མཚོ་ལྟར་དཀར་ཞིང་ཟླུམ་པ་ཡི་རྣམ་པའི། །ཟླ་བའི་དབུས་སུ་རི་དྭགས་རི་བོང་གི་རྟགས་ཅན་དེ་ཕྱག་ན་བསྣམས་ནས་བརྟན་པའི་དུག་སེལ་མ། །

ཏཱ་ར་གཉིས་བརྗོད་ཀྱི་ཡི་གེ་བཅུ་པའི་སྔགས་ཀྱི་སྭཧཱ་ཡི་གནས་སུ་ཕཊ་ཀྱི་ཡི་གེ་བཏགས་པའི་སྔགས་བརྗོད་པས། །གཡོ་བའི་དུག་རྣམས་མ་ལུས་པར་ནི་སེལ་མ་ལའོ། །

བཞི་པ་ནི། ཕྱག་འཚལ་ལོ་གང་ལ་ན་འདོད་གཟུགས་ཀྱི་ལྷ་ཡི་ཚོགས་རྣམས་ཀྱི་རྒྱལ་པོ་བརྒྱ་བྱིན་སོགས་དང་། །ལྷ་ཕལ་པ་དང་མིའམ་ཅི་སྟེ་ལྗོན་པ་རྟ་མགོ་ལ་སོགས་པ་ཡིས་བསྟེན་མ། །

སྒོ་ཀུན་ནས་ལྷ་མོ་སྒྲོལ་མའི་སྐུ་སྒོམ་པ་དང་སྔགས་བཟླ་བའི་གོ་ཆ་བགོས་པ་ལ་ཤིན་ཏུ་དགའ་བའི་གཟི་བརྗིད་ཀྱིས། །ཕ་རོལ་རྩོད་པ་དང་རྨི་ལམ་ངན་པ་ཐམས་ཅད་སེལ་མ་ལའོ། །

ལྔ་པ་ནི། ཕྱག་འཚལ་ལོ་གང་ལ་ན་ཉི་མ་རྒྱས་པ་ལྟ་བུའི་ཁྲོ་མོའི་སྤྱན་གཡས་གཡོན་གཉིས་དང་ཟླ་བ་རྒྱས་པ་ལྟ་བུའི། །ཞི་བའི་སྤྱན་གཉིས་པོ་ལ་ཆེ་བ་དང་བསིལ་བའི་འོད་རབ་གསལ་མ། །

ངག་ཏུ་གོང་དུ་བཤད་པ་ལྟར་ཁྲོ་མོའི་སྔགས་ཧ་ར་གཉིས་བརྗོད་དེ་དང་ཞི་བའི་ཏུཏྟཱ་ར་ཡིས། །ཤིན་ཏུ་དྲག་དྲག་པོའི་སྟེ་གསོ་བར་དཀའ་བའི་རིམས་ནད་སེལ་མ་ལའོ། །

དྲུག་པ་ནི། ཕྱག་འཚལ་ལོ་གང་ལ་ན་སྐུ་གསུང་ཐུགས་གསུམ་གྱི་དེ་ཉིད་གསུམ་ཏེ་ཨོཾ་ཨཱ་ཧཱུཾ་རྣམས་གནས་གསུམ་དུ་བཀོད་དེ་བསྒོམས་པས། །སྒོ་གསུམ་ཉེར་འཚེ་ཞི་བའི་མཐུ་དང་ཡང་དག་ལྡན་མ། །

ནམ་གྲུ་སོགས་གདོན་བཅོ་བརྒྱད་དང་རོ་ལངས་ཀྱི་རྦོད་གཏོང་སོགས་ངན་སྔགས་དང་གནོད་སྦྱིན་གྱི་གནོད་པའི་ཚོགས་རྣམས། །འཇོམས་པ་ཏུ་རེ་རབ་མཆོག་གི་བདག་ཉིད་མ་ལའོ། །

གསུམ་པ་མཇུག་བསྡུ་བ་ནི།

ཞི་ཁྲོའི་རྩ་བའི་སྔགས་ཀྱི་སྒོ་ནས་སྒྲོལ་མ་ཉེར་གཅིག་ལ་བསྟོད་པ་འདི་དང་། ཕྱག་འཚལ་བ་ལ་ནི་ཚིགས་བཅད་ཉི་ཤུ་རྩ་གཅིག་ཡོད་པའོ། །

ཞེས་པ་འདི་ནི་དགེ་མིང་པ་དགེ་བཤེས་བློ་བཟང་ཟླ་བ་ནས་༢༠༠༨།༤།༥ཉིན་རྩོམ་སྒྲིག་བགྱིས་པ་དགེ་ལེགས་འཕེལ། །